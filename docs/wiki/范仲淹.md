---
name: "范仲淹"
title: "范仲淹"
author: "范仲淹"
date: "989"
created: ""
updated: ""
draft: false
read: "1"
tags: ["人物/政治家/中国/北宋"]
slug: "fanzhongyan"
---

# 范仲淹

### 《灵乌赋》

:::info

> [!quote]
>
> 宁鸣而死，不默而生。——范仲淹《灵乌赋》

:::

```
《灵乌赋》

梅君圣俞作是赋，曾不我鄙，而寄以为好。因勉而和之，庶几感物之意同归而殊涂矣。
“灵乌灵乌，尔之为禽兮，何不高翔而远翥？何为号呼于人兮，告吉凶而逢怒？
方将折尔翅而烹尔躯，徒悔焉而亡路。”

彼哑哑兮如诉，请臆对而心谕：“
我有生兮，累阴阳之含育；
我有质兮，处天地之覆露。
长慈母之危巢，托主人之佳树。
斤不我伐，弹不我仆。
母之鞠兮孔艰，主之仁兮则安。
度春风兮，既成我以羽翰；
眷庭柯兮，欲去君而盘桓。
思报之意，厥声或异。
警于未形，恐于未炽。
知我者谓吉之先，不知我者谓凶之类。
故告之则反灾于身，不告之者则稔祸于人。
主恩或忘，我怀靡臧。
虽死而告，为凶之防。
亦由桑妖于庭，惧而修德，俾王之兴；
雉怪于鼎，惧而修德，俾王之盛。
天听甚逊，人言曷病。
彼希声之凤皇，亦见讥于楚狂；
彼不世之麒麟，亦见伤于鲁人。
凤岂以讥而不灵，麟岂以伤而不仁？
故割而可卷，孰为神兵；
焚而可变，孰为英琼。
宁鸣而死，不默而生。
胡不学太仓之鼠兮，何必仁为，丰食而肥。
仓苟竭兮，吾将安归？
又不学荒城之狐兮，何必义为，深穴而威。
城苟圮兮，吾将畴依？
宁骥子之困于驰骛兮，驽骀泰于刍养。
宁鹓鹐之饥于云霄兮，鸱鸢饫乎草莽。
君不见仲尼之云兮，予欲无言。
累累四方，曾不得而已焉。
又不见孟轲之志兮，养其浩然。
皇皇三月，曾何敢以休焉。
此小者优优，而大者乾乾。
我乌也勤于母兮自天，爱于主兮自天；
人有言兮是然，人无言兮是然。”
```
