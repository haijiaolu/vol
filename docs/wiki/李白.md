# 李白

### 《上李邕》

```
《上李邕》
〔唐代〕 李白

大鹏一日同风起，扶摇直上九万里。
假令风歇时下来，犹能簸却沧溟水。
世人见我恒殊调，闻余大言皆冷笑。
宣父犹能畏后生，丈夫未可轻年少。
```

---

### 《山中问答》

```
《山中问答》
〔唐代〕 李白

问余何意栖碧山，笑而不答心自闲。
桃花流水窅然去，别有天地非人间。
```

---

### 《江上吟》

```
《江上吟》

〔唐代〕李白

木兰之枻沙棠舟，玉箫金管坐两头。
美酒樽中置千斛，载妓随波任去留。
仙人有待乘黄鹤，海客无心随白鸥。
屈平辞赋悬日月，楚王台榭空山丘。
兴酣落笔摇五岳，诗成笑傲凌沧洲。
功名富贵若长在，汉水亦应西北流。
```

---

### 《飞龙引二首·其二》

```
《飞龙引二首·其二》
〔唐代〕 李白

鼎湖流水清且闲，轩辕去时有弓剑，古人传道留其间。
后宫婵娟多花颜，乘鸾飞烟亦不还，骑龙攀天造天关。
造天关，闻天语，屯云河车载玉女。
载玉女，过紫皇，紫皇乃赐白兔所捣之药方。
后天而老凋三光，下视瑶池见王母，蛾眉萧飒如秋霜。
```
