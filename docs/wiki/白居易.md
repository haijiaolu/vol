---
name: "白居易"
title: "白居易"
author: "白居易"
date: "772"
created: ""
updated: ""
draft: false
read: "1"
tags: ["人物/诗人/中国/唐代"]
---

# 白居易

### 《三月三日祓禊洛滨》

```
《三月三日祓禊洛滨》
〔唐代〕 白居易

三月草萋萋，黄莺歇又啼。柳桥晴有絮，沙路润无泥。
禊事修初半，游人到欲齐。金钿耀桃李，丝管骇凫鹥.
转岸回船尾，临流簇马蹄。闹翻扬子渡，蹋破魏王堤。
妓接谢公宴，诗陪荀令题。舟同李膺泛，醴为穆生携。
水引春心荡，花牵醉眼迷。尘街从鼓动，烟树任鸦栖。
舞急红腰软，歌迟翠黛低。夜归何用烛，新月凤楼西。
```

---

### 《轻肥》

```
《轻肥》
〔唐代〕 白居易

意气骄满路，鞍马光照尘。
借问何为者，人称是内臣。
朱绂皆大夫，紫绶或将军
夸赴军中宴，走马去如云。
樽罍溢九酝，水陆罗八珍。
果擘洞庭橘，脍切天池鳞。
食饱心自若，酒酣气益振。
是岁江南旱，衢州人食人。
```

---

### 《简简吟》

```
《简简吟》
〔唐代〕 白居易

苏家小女名简简，芙蓉花腮柳叶眼。
十一把镜学点妆，十二抽针能绣裳。
十三行坐事调品，不肯迷头白地藏。
玲珑云髻生花样，飘飖风袖蔷薇香。
殊姿异态不可状，忽忽转动如有光。
二月繁霜杀桃李，明年欲嫁今年死。
丈人阿母勿悲啼，此女不是凡夫妻。
恐是天仙谪人世，只合人间十三岁。
大都好物不坚牢，彩云易散琉璃脆。
```

---

### 《种桃杏》

```
《种桃杏》
〔唐代〕 白居易

无论海角与天涯，大抵心安即是家。
路远谁能念乡曲，年深兼欲忘京华。
忠州且作三年计，种杏栽桃拟待花。
```

---

### 《潜别离》

```
《潜别离》
〔唐代〕 白居易
不得哭，潜别离。
不得语，暗相思。
两心之外无人知。
深笼夜锁独栖鸟，利剑舂断连理枝。
河水虽浊有清日，乌头虽黑有白时。
唯有潜离与暗别，彼此甘心无后期。
```
