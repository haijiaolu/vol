# 姜夔

### 《惜红衣·簟枕邀凉》

```markdown
《惜红衣·簟枕邀凉》
〔宋代〕 姜夔

> 吴兴号水晶宫，荷花盛丽。陈简斋云：“今年何以报君恩，一路荷花相送到青墩。”
> 亦可见矣。丁未之夏，予游千岩，数往来红香中，自度此曲，以无射宫歌之。

簟枕邀凉，琴书换日，睡余无力。细洒冰泉，并刀破甘碧。
墙头唤酒，谁问讯、城南诗客。岑寂，高柳晚蝉，说西风消息。

虹梁水陌，鱼浪吹香，红衣半狼藉。维舟试望，故国渺天北。
可惜渚边沙外，不共美人游历。问甚时同赋，三十六陂秋色？
```
