---
name: "周兴嗣-千字文"
title: "千字文"
author: "周兴嗣"
date: "公元502"
created: "2019-01-31 05:18:07"
updated: ""
draft: false
read: "1"
sources: ""
tags: "文章/文化"
---

[[toc]]

# 周兴嗣

## 千字文註

> 梁敕員外散騎侍郎周興嗣次韻
> （次韻王羲之書千字）
>
> - 汪嘯尹先生 纂輯
> - 武林孫呂吉謙益氏 參註
> - 同學袁士宗公望氏 改訂
> - 仁和蔡汪琮潤章父 較正

- `《梁敕員外散騎侍郎周興嗣次韻》`

```
梁。郡名。卽今歸德府。武帝初封梁公。進爵爲王。後篡齊位。因以爲國號。敕者。君令臣之辭。員外者。官有常員。於常員之外。又設是官。比於正員。故云員外也。散騎侍郎。官名。隸門下省。其官始於秦時。在乘輿左右。騎而散從。無常職。漢因之。以爲加官。有常侍郎等號。至魏時。始插貂璫。掌規諫。有置員外焉。梁初自爲散騎省。後仍隸門下。乃文學侍從之臣也。周姓。興嗣名。次。比也。韻。聲之諧者。蓋以此千字。編集成文。而比之於韻。使讀者諧於口也。

○按梁史。興嗣字思纂。陳郡項人。上以王羲之書千字。使興嗣次韻爲文。奏之稱善。加賜金帛。太平廣記云。梁武帝教諸王書。令殷鐵石。於大王書中。搨一千字不重者。每字片紙。雜碎無序。帝召興嗣謂曰。卿有才思。爲我韻之。興嗣一夕編綴進上。鬢髮皆白。賞賜甚厚。
```

- 天地玄黃 宇宙洪荒

```
玄者。天之色。黃者。地之色。易乾卦云。天玄而地黃。淮南子云。四方上下謂之宇。往古來今謂之宙。洪。大也。荒。草昧也。楊子云。洪荒之世。言天地開闢之初。其時則草昧也。

○此一節。爲下十二節之綱領
```

- 日月盈昃 辰宿列張

```
天地既開闢。則有日月星辰。垂象於上矣。日。陽精。月。陰精。盈者。月光滿也。昃者。日西斜也。月至望則盈。日過午則昃。辰者。日月所會之次。分周天爲十二宮。子丑寅卯辰巳。午未申酉戌亥。是也。宿者。日所躔之星也。蓋日行於天。其所當度之星也。取而識之。名字日宿。凡二十有八焉。東方七宿。角亢氐房心尾箕。北方七宿。斗牛女虚危室壁。西方七宿。奎婁胃昂畢觜參。南方七宿。井鬼柳星張翼軫。是也。列。陳也。張。布也。謂辰宿陳布於天也。淮南子云。天設日月。列星辰。調陰陽。張四時。
```

- 寒來暑往 秋收冬藏 閏餘成歲 律呂調陽

```
日月運行於天。而辰宿紀其次舍度數。於是日行一週天。而爲一日。月行二十九日有奇。與日相會。而爲一月。積三月而成時。積四時而成歲焉。冬之氣寒。夏之氣暑。易云。寒往則暑來。暑往則寒來。言四時相代也。萬物生於春。長於夏。收於秋。藏於冬。言秋冬。而·春夏在其中矣。四時既定。又以其餘日。置而爲閏。蓋三十日爲一月。十二月爲一年。是每歲有三百六十日也。然而天氣以週。則不止於次。自今歲立春之日。至來歲立春之日。共三百六十五有奇。是每歲餘五日有奇。此謂之氣盈。又謂之大餘。至於三十日爲一月。則又不足。自今月合朔之時。至來月合朔之時。約二十九日有半。故有小盡之月。積於終歲。則少五日有奇。此謂之朔虚。又謂之小餘。合二者計之。則每歲餘十日有奇。三歲約餘一月。五歲約餘二月。八歲約餘三月。而春如於夏矣。積至十七歲。約餘六月。而夏反爲冬。冬反爲夏。寒暑變易。而歲不成矣。於是唐堯置爲閏月。以歸其餘。書堯典云。以閏月定四時成歲。是也。歲時既成。而春夏得陽氣。秋冬得陰氣。又恐其有差錯。於是用律管以候之。漢書律歷志云。候氣之法。爲室三重。戶閉。塗釁必周密。布緹縵室中。以木爲案。每律各一。內卑外高。從其方位。加律其上。以葭莩灰。抑其內端。案律而候之。氣至者灰去。若此。則節令不爽。而陰陽之氣和矣。是律呂者。所以調和陰陽。言陽而不言陰者。省文以就韻也。律呂始於黃帝。命其臣伶倫。取嶰谷之竹。截以爲筒。陰陽各六。六陽管爲呂。黃鐘太簇。姑洗。蕤賓。夷則。無射。是也。六陰管爲呂。大呂。夾鐘。仲呂，林鐘。南呂。應鐘。是也。黃鐘長九寸。應十一月。大呂長八寸三分有奇。應十二月。太簇長八寸。應正月。夾鐘長七寸四分有奇。應二月。姑洗長七寸一分。應三月。仲呂長六寸五分有奇應四月。蕤賓長六寸二分有奇。應五月。林鐘長六寸。應六月。夷則長五寸五分有奇。應七月。南呂長五存三分。應八月。無射長四寸八分有奇。應九月。應鐘長四寸六分有奇。應十月。
```

- 雲騰致雨 露結爲霜

```
陰陽之氣既調。於是陽氣則蒸而爲雲雨。陰氣則凝而爲霜露。說文云。雲。山川氣也。騰。升也。致者。使之至也。

釋名云。雨。水從雲下也。蓋雲升於天。所以致雨。禮記云。天降時雨。山川出雲是也。蔡邕月令云。露者。陰之液也。結。凝也。易坤卦云。履霜堅水。陰始凝也。蓋霜露本一物。其潤澤則爲露。其凝結則爲霜。時秦風云。白露爲霜。是也。此言四時之中。有陽氣爲雲雨。以生萬物。有陰氣爲霜露。以成萬物。而後歲功乃成。上句言陽。下句言陰也。
```

- 金生麗水 玉出崑岡 劒號巨闕 珠稱夜光

```
上文言天時備矣。然後地利興焉。地生萬物。而莫貴於寶。故先言之。金。黃金也。麗水，在今雲南麗江府。一名金沙江。金生水底沙中。土人淘而得出之。崑。崑崙山也。在今西番。爾雅云。山脊曰岡。有云西北之美者。有崑崙之墟。璆琳琅玕焉。則此山出玉者也。劒。兵器。巨闕。寶劒之名。越王允常。令歐冶子。鑄寶劒五。巨闕。次純鈎。湛盧。莫邪。魚腸。

珠者。蚌之精。珠之美者。入夜有光。搜神記云。隋侯見大蛇傷。救之。後蛇銜珠以報。夜光可以燭堂。故歷世稱焉。
```

- 果珍李柰 菜重芥薑

```
至於草木之美者。则有李柰芥薑之屬。舉一二以該其餘也。木實之可食者。曰果。珍重也。本草云。李味酸甘。去痼熱。調中。柰味苦。補中焦和脾皆果之美者。草之可食者曰菜。草本云。芥味辛。除腎邪。利九竅。明耳目。薑味辛。通神明。去臭氣。皆菜之美者也。
```

- 海鹹河淡 鱗潛羽翔

```
至於水之大者。則有河海。而蟲魚鳥獸不可勝舉。總以見地之廣生也。海者。眾水所歸之壑。博物志云。天地四方。皆海水相通。地在其中。總而言之。謂之四海。海水味鹹。故曰海鹹。河。水名。出今西番朶甘思西鄙。有泉百餘泓。名星宿海。此其源也。東北流至積石山。始如中國。又東北出塞外。又轉而南入中國。至今河間府界。分爲九河。而入於海。此古道也。今則南徙。與淮合流。至淮安府界入海。河水味淡。故曰河淡。鱗。魚甲也。潛。藏也。羽。鳥毛也。翔。飛也。言魚藏於淵。鳥飛於天也。
```

- 龍師火帝 鳥官人皇 始制文字 乃服衣裳

```
上言天地變化。無不具備。於是人生其間。備三才之位。自洪荒之世。三皇五帝。傳至三代。而後爲極盛也。師。官也。太昊伏羲氏時。龍馬負圖出於河。因以龍紀官。爾雅云。帝。君也。上古世。燧人氏爲君。始鑽木取火。教民烹飪焉。少昊氏時。有鳳鳥至。因以鳥紀官。春秋左傳云。太昊氏以龍紀官。爲龍師而龍名。少昊氏以鳥紀官。爲鳥師而鳥名。

○按史春官爲青龍氏。夏官爲赤龍氏。秋官爲白龍氏。冬官爲黑龍氏。中官爲黃龍氏。又命其臣朱襄爲飛龍氏。昊英爲潛龍氏。大庭爲居龍氏。渾沌爲降龍氏。陰康爲土龍氏。栗陸爲水龍氏。此太昊之官也。鳳鳥氏。歷正也。玄鳥氏。司分也。伯趙氏。司至也。青鳥氏。司啟也。丹鳥氏。司閉也。祝鳩氏。司徒也。雎鳩氏。司馬也。鳲鳩氏。司空也。爽鳩氏。司寇也。鶻鳩氏。司事也。五鴙爲五工。九扈爲九農正。此少昊之官也。皇。大也。言其爲天下之大君也。上古之世有天皇氏。地皇氏。人皇氏。是謂三皇。言人皇而不及天地。舉以一該其二也。始。初也。製。造也。上古結繩而治。伏羲始造文字。其制上曰衣。下曰裳。白虎通日。衣。隱也。裳。障也。所以隱形。自障蔽也。上古之民。衣鳥獸之皮。至黃帝命其臣胡曹。始作衣裳。
```

- 推位讓國 有虞陶唐

```
嗣是而堯舜。則以禪讓而有天下。

推。使之去已也。讓。以之與人也。位。君位也。國。土地也。虞舜氏。因以爲有天下之號。堯初封陶。後又封唐。故稱陶唐氏。陶。今兗州府定陶縣。唐。今平陽府。堯在未七十載。而禪於舜。舜在位五十載。而禪於禹。此言堯舜以天子之位。土地之富。推讓以與人也。
```

- 弔民伐罪 周發殷（商）湯

```
嗣是而湯武。則以征誅而得天下。弔。慰也。伐。正其罪而討之也。周。地名。今西安府武功縣周城。后稷始封於邰。後太王遷於周。及武王代商。因以爲有天下之號。發。武王名。殷。亳都也。今河南府偃師縣。契封於商。其後成湯滅夏。因以爲有天下之號。至盤庚遷於殷。此言殷湯。據其後而言也。禹受舜禪而有天下。傳四百餘年。其後王夏桀無道。成湯放之南巢。而代其位。傳六百餘年。其後王殷紂無道。武王誅之。取而代其位。此言湯武。慰安夏商無罪之民。而誅伐有罪之桀紂也。孟子云。誅其君而弔其民。
```

- 坐朝問道 垂拱平章

```
承上三节而言。朝。朝廷也。道。理也。自上而下曰垂。拱。歛手也。書武城云。垂拱而天下治。其所垂者衣也。平者。正之使不傾。章者。明之使不昧。書堯典云。平章百姓。此總言上文。諸君皆坐於朝廷。訪問治道。垂衣拱手。平正章明。以治天下。甚言其有道之形容也。

○按古之人君。皆立朝以聽政。至秦尊君抑臣。始有坐朝之禮。此云坐朝亦據後世而言之耳。
```

- 愛育黎首 臣伏戎羌 遐邇壹體 率賓歸王

```
此言其德澤之及於人者。育。養也。黎。黑也。首。頭也。人首皆黑。故稱民曰黎首。臣。事之也。伏。屈服也。戎者。四夷之一。羌者。西戎之一種。言上文有道之君。皆愛養中國之民。至於外夷。亦能屈服而臣事之。使不叛也。上句言中國下句言外夷。遐。遠也。承上文戎羌而言。邇。近也。承上文黎首而言。體。身體也。率。偕也。賓。服也。歸。往也。王。君也。說文云。天下所歸往也。言遠而外夷。今而中國。有道之君。視之如一身。然無遠無近。皆被其澤。故民相率服從。而歸往於我王也。
```

- 鳳鳴在竹（樹） 白駒食場 化被草木 賴及萬方

```
此言其德澤之及於物者。

鳥出聲曰鳴。鳳。靈禽也。有道則見。孔演圖云。鳳非竹實不食。駒。馬之小者。白。言其色。場。治穀之地。詩小雅云。皎皎白駒。食我場苗。言有道之君。澤及鳥獸。鳥中之鳳。得其所而食竹實。獸中之駒。得其所而食場苗。德行於上。風動於下。謂之化。被。及也。賴。利也。春秋左傳云。萬。盈數也。方。四方。東西南北也。萬方則盡乎天下矣。又言德澤不及。不獨鳥獸。至於草木。皆被其化。而利遍於萬方。無一物不蒙其澤也。
```

```
**右第一章**

* 此章言天地人之道。爲千字文之發端。首節從太極生兩儀。天地初闢之時說起。見自由天地之由來。第二節至第四節。承首節天道而言。天有日月星辰。雲雨霜露。以成四時二氣。見天道之大也。第五節至第七節。承首節地道而言。地之生物。有金玉珠寶。山川草木。鳥獸蟲魚。品類不一。見地道之廣也。第八節至第十三節承首節宇宙而言。洪荒以來。三皇五帝三王。開物成務。以前民用。仁民愛物。以廣德澤。見人事之盛也。
```

- 蓋此身髪 四大五常 恭惟鞠養 豈敢毀傷

```
此以下言學者修身之事。蓋。發語辭。四大。地水火風也。圓覺經云。此身四大和合。毛髮爪齒。皮肉筋骨。腦髓垢色。皆歸於地。唾涕膿血。涎沫津液。痰淚精氣。大小便利。皆歸於水。煖氣歸火。動轉歸風。是也。五常。仁義禮智信也。恭。敬也。惟者。專辭。鞠。卽養也。豈敢。猶云不敢。毀。壞也。傷。損也。孝經云。身體髮膚。受之父母。不敢毀傷。言此身髪乃父母所鞠養。而不敢毀壞也。此將言修身之事。故先言身之至重。以見其不可不修。外而形體。則有四大。內而心性。則有五常。修身者。惟修其五常之德。而後能不虧四大之體。蓋不蓋毀傷者在四大。而所以不敢毀傷者在修共五常也。故下文無及四大之事。
```

- 女慕貞烈 男效才良

```
身有男女之分。而修其五常則一也。慕。愛也。貞。正而固也。烈。正而剛也。效。法也。才。有能者。良。有德者。
```

- 知過必改 得能莫忘 罔談彼短 靡恃己長

```
此與下節。節言修五常之事。過者。無心之失。改。更也。得。求而獲之也。能。有諸己者也。忘。失也。言於五常而有過誤則必改之。於五常而有所能。必守而勿失也。罔者。戒之之辭。談。言也。彼者。對己而言。蓋他人也。短卽過也。靡。無也。恃者。矜誇之意。長。卽能也。言修五常者。人於五常而有過。則不可詆之。己於五常而有所能。則不矜之也。
```

- 信使可覆 器欲難量

```
信。實也。覆。復驗之也。言與人約信。務爲誠實。使其後日。可以復驗。則言不妄矣。器。量也。量。度之也。言人之器量。欲其廣大。使人難以度量。若恃己之長而自滿。則人得而測之矣。
```

- 墨悲絲染 詩讚羔羊

```
此言修五常者。欲其純一而不雜也。墨姓。名翟。悲。痛而泣之也。絲。蠶所吐也。以色加素白曰染。墨翟見染絲者而泣曰。染於蒼則蒼。染於黃則黃。不可不慎也。詩。召南羔羊之篇。讚。美之也。羔。羊之小者。羊。畜名。詩云。羔羊之皮。素絲五紽。

○按詩本義美大夫之節儉正直。此引詩。則但取羔羊素絲。其色之純一耳。
```

- 景行維賢 克念作聖 德建名立 形端表正

```
景。仰也。行者。事之迹也。詩小雅云。景行行止。維與惟同。賢者。能修五常之善人也。言此善人當景仰而效法其行事也。克。能也。念。思也。作。爲也。聖者。不思不勉。自合於五常之人也。書多方篇云。惟狂克念作聖。言人能以五常之道。思之於新。而力行之。則可以造於聖人之域也。德。卽五常之德。建。卽立也。名。賢人聖人之名也。形。體也。端。卽正也。立木以示爲表。形端則影亦端。表正則影亦正。言此賢聖之人。惟能建立五常之德。因以有聖賢之名。如形表之端正。則影自隨之而不爽。蓋修德者。必有名譽。而人不可以不效法之也。
```

- 空谷傳聲 虚堂習德 禍因惡積 福緣善慶

```
空。卽虛也。谷。兩山中之相夾處。傳。績也。堂。屋之高大者。習。重也。聽者。耳所聞也。言聲在空谷之中則相傳績而不已。在虛堂之中則聲發於此。響應於彼。使聽者重複也。禍。災殃也。惡。悖於五常之事也。積。累也。言惡非一端也。緣卽因也。善者修五常之事也。慶者。善之著也。言天地之降禍於人。必因其悖於五常。爲惡多端而然。天之降福於人。必因其能修五常。善著於身而然也。上節言人事之不爽。修德必獲令名。如影隨形表。

○此節言天道之不爽。爲惡得禍。爲善得福。如響之赴聲也。
```

- 尺璧非寶 寸陰是競

```
天道人事。不爽如此。而人當力行其五常矣。尺。度名。十寸爲尺。璧。玉之圓者。寶。貴之也。寸。亦度名。陰。日影也。競。爭也。昔禹惜寸陰。淮南子云。聖人之不貴尺之璧。而重寸之陰。此言尺璧至重。而不以爲寶。惟以寸陰當爭。而孜孜然修其五常。惟日之不足也。
```

- 資父事君 曰嚴與敬

```
上言五常之當修。而所謂五常者。在於人倫之內。蓋仁爲父子之德。義爲君臣之德也。長幼之有序。卽禮之德也。夫婦之有別。卽智之德也。而信又爲朋友之德也。此下十四節皆言人倫。而人倫之中。莫大於父子君臣。故又別而言之。資。藉也。事。奉也。嚴者。畏憚之意。敬。心無所慢也。孝經云。資於事父以事君。而敬同。又云。孝莫大於嚴父。言用事父之道。卽可以事君。其嚴憚恭敬之心則同。蓋移孝以作忠也。
```

- 孝當竭力 忠則盡命

```
善事父母爲孝。當。合也。謂理合如是也。竭。亦盡也。論語云。事父母能竭其力。盡己之心爲忠。論語云。臣事君以忠。言忠臣之事君。有死無二。盡己之命而不惜也。孝。承上資父而言。忠。承上事君而言。
```

- 臨深履薄 夙興溫凊

```
上言忠孝之道。而事君卽資於父。故此又專言孝也。

臨。涖也。深。深源也。履。踐也。薄。薄氷也。詩小雅云。戰戰兢兢。如臨深淵。如履薄氷。夙。早也。興。起也。詩小雅云。夙興夜寐。無忝爾所生。溫者。使之暖也。凊者。使之凉也。曲禮云。凡爲人字之禮。冬溫而夏清。此言嚴敬之實。子之事親。謹畏小心。如臨深淵。而踐薄氷。夙興夜寐冬溫夏凊。而後爲孝也。
```

- 似蘭斯馨 如松之盛 川流不息 淵澄取映

```
孝爲百行之原。能孝於親。則爲有德之人矣。故設喻以贊美之。

似如。皆比也。蘭。香草也。易繫辭云。其臭如蘭。斯。語辭。馨。香也。松。木名。盛茂也。松至冬而不凋。故云盛。川。水之流者。流。行也。息。止也。淵。水之止者。澄。清也。映。照也。水清而可以照物也。言其德之馨香。則如蘭。其德之茂盛。則如松。其德純常而不間斷。則如川之流而不止。德潔清而無汙染。則如淵之清而可照也。
```

- 容止若思 言辭安定

```
若。貌也。止者。對作而言。一身之舉動也。心所運曰思。人有思者。貌必沉靜。若思者。喻其容之肅也。言。語也。辭。說也。言之成文者也。安定。亦沉靜之意。曲禮云。毋不敬。嚴若思。安定辭。言有德之人。其貌言如是也。
```

- 篤初誠美 慎終宜令

```
篤。厚也。初。始也。誠。信也。美令。皆善也。慎。謹也。終者。事之成也。宜。當也。言人之有德者。其厚之於始。信爲善矣。又當謹之於終。益勉於善。而後爲德之成也。蓋人少。則慕父母。無不厚於始也。及其知好色。則慕少艾。有妻子。則慕妻子。仕則慕君。善於終者鮮矣。惟身慕父母者乃爲大孝。故勉人修德。當終如其始也。
```

- 榮業所基 籍甚無竟 學優登仕 攝職從政

```
上言孝成而德備。事父母之道盡矣。然後可資止以事君焉。此以下。言事君之事。榮。顯榮業。業。事業也。卽下攝職從政。仕者之事也。基。本也。籍者。有聲譽也。甚。太過也。漢書陸賈傳云。名聲籍甚。竟。已也。學。講習討論也。優。有餘也。登。升也。仕。爲官也。攝。治也。職。官所掌之事業。從。就也。政。國政也。言能孝而有德。則異日事君。顯榮之業。皆本於此。蓋孝德之人。必有名譽以聞於上。籍甚而不已焉。有必俟學古有獲之後。知所以致君。知所以澤民。然後可升於朝。而爲官。而治理政事也。論語云。學而優則仕。
```

- 存以甘棠 去而益詠

```
存。留也。甘棠。木名。草木疏云。今棠梨也。去。離也。而轉語辭。益。增也。詠。歌也。昔日召公循行南國。嘗止于甘棠樹下。後人思其德。因愛其樹。而不認伐。其詩云。蔽芾甘棠。勿剪勿伐。召伯所茇。留甘棠而不伐。既去而人思慕之。愈詠歌而不忘也。
```

- 樂殊貴賤 禮別尊卑

```
上言父子君臣之倫。至此又推其類。而盡言之。因以此二語爲發端。言五輪之中。有貴有賤。有尊有卑。而先王製禮作樂。所以殊異而分別之也。
```

- 上和下睦

```
上。卽尊貴者。下。卽卑賤者。和。諧也。睦。親也。言五倫雖有貴賤尊卑。上下之不同。而皆以和諧親睦爲善也。
```

- 夫唱婦隨

```
此言夫婦之倫。夫者。男子之稱。女資從人爲婦。唱。導也。隨。從業。夫理外事導之於前。婦爲內助。從之於後也。
```

- 外受傅訓 入奉母儀 諸姑伯叔 猶子比兒

```
此推父子之倫。而廣言之。外者。出而在鄉黨之間。受。承也。傅。師也。訓。教也。入。進也。進于家內也。奉。亦承也。儀。範也。言外而在鄉黨。則承師之教訓。入於其家。則奉母之儀範也。諸。眾也。父之姊妹曰姑。父之兄曰伯。父之弟曰叔。猶。同也。比。並也。禮檀弓篇云。兄弟之子猶子也。言兄弟所生之子。與己子同。而得比並與兒也。上文止言資父。而父子之倫。有所未盡。與父同尊者。有師焉。與父同親者。有母焉。以及諸姑伯叔。皆從父以推者也。至于兄弟之子。則從子以推者也。而父子之倫全矣。

○按古者民生于三。事之如一。父生之。師教之。君食之。是也。禮檀弓篇亦云。事親服勤至死。致喪三年。事君服勤至死。方喪三年。事師服勤至死。心喪三年。蓋師與父並重。後世師道之不講。唐韓愈作師說。舉世皆非之。風之不古也久矣。
```

- 孔懷兄弟 同氣連枝

```
此言兄弟之倫。孔。大也。懷。愛也。爾雅云。男子先生爲兄。後生爲弟。同。共也。氣。父母之氣也。連。合也。木生條曰枝。言兄弟當大相友愛。蓋雖異形。而同受父母之氣。猶木有異枝。而合於一本也。
```

- 交友投分 切磨箴規

```
此言朋友之倫。交。相和也。友。朋友也。投。托也。分。情分也。切。割也。磨。礪也。治骨角者。既切而復磋之。治玉石者。既琢而復磨之。詩衞風云。如切如磋。如琢如磨。喻爲學著。已精而益求其精也。有所諷諭。以救氣失者爲。箴。規。戒也。言朋友之合。以情相托。平日爲學則切磋琢磨。相勉以求其精。至於有過。則諷諭規戒。相救以正其失也。
```

- 仁慈隱惻 造次弗離

```
上言五倫備以。而五常之德。猶未明指之也。故于此詳言之。此言仁之德也。仁者。心之德。愛之理。慈。愛也。隱。痛之深也。惻。傷之切也。孟子云。惻隱之心。人皆有之。造次。急遽苟且之時。弗者。禁止之辭。離。去也。言仁主於愛。而遇不忍之事。則傷之切而痛之深。此乃人之本心。雖當急遽苟且之時。而不可舍去也。

○按仁義禮智信。爲五常之德。而仁義爲大。故明指之。猶上文五倫。亦以君臣父子爲大也。然仁義二者。而仁包四德。尤大於義。故又別而言之。猶上文君父並重也。而事君之道。資於事父。又以孝爲本也。雖其文有詳略。而理實貫通。先後差次。截然不紊。讀者宜熟玩之。
```

- 節義廉退 顛沛匪虧

```
此言義禮智信之德。有所守而不變。謂之節。信之德也。義者。心之制。事之宜也。廉。有分辨。智之德也。退。謙讓也。禮之德也。顛沛。傾覆流離之際。匪。非也。亦禁止之辭。虧。缺也。言義禮智信之德。皆人所不能無。雖當傾覆流離之際。而不可虧缺也。論語云。造次必於是，顛沛必於是。
```

- 性靜情逸 心動神疲

```
此總上文五常之德而言。蓋天以仁義禮智信之德。賦值於人爲性。情者。性之發也。心。載性者也。神者。心之靈也。靜者。止於五常而不動也。逸。安也。反于靜者爲動。疲勞之極也。言人之修五常者。其性止于仁義禮智信。而所發之情皆安。其不修五常者反是。心爲外物所動。而勞敝其神也。
```

- 守真志滿 逐物意移

```
守。操守也。真者。性之正也。言仁義禮智信。乃人之真性也。心之所之。謂之志。滿。足也。逐。引之而去也。物。外物。聲色欲之類。所以動其心者。意者。心之所發也。移。卽動也。此申上節而言。性靜情逸者。守其仁義禮智信之真性。爲能充滿其志。而無所虧欠。心動神疲者。蓋爲聲色嗜欲外物所動。引之而去。而意以移。因不能守其五常也。
```

- 堅持雅操 好爵自縻

```
此又總承上文而結言之。堅。固也。持。卽守也。謂之堅持。必性靜情逸。守其真而志滿。不逐於外物。而心動神疲也。雅。常也。操者。所守之德。卽五常也。好。美也。爵。位也。縻。繫也。言人能固守五常。則爲有德之人。王者必舉而用之。而美位自繫於其身矣。易中孚卦云。我有好爵。我與爾縻之。此言自縻。謂己之修德所致。卽自求多福之意。所以深勉乎人也。
```

```
**右第二章**
此章言君子修身之道。惟修其五常。則不毀傷其身。因推其類。而舉君臣父子兄弟。夫婦朋友之倫。爲五常之所屬。終則實指仁義禮智信之五德。而勉人固守之也。
```

- 都邑華夏 東西二京 背邙面洛 浮渭據涇

```
此以下。言王者之事。此言王者都城之大也。帝王世紀云。天子所宮曰都。邑。縣城也。又王都亦稱邑。詩商頌云。商邑翼翼。此所謂邑。乃王都之邑也。華。文明之象也。夏。大也。中國謂之華夏。言其文明而大也。京。亦大也。王者所居之國。周稱王營洛邑爲王城。及平王東遷居焉。東漢亦都之。爲之東京。今河南府也。周武王都於鎬京。秦都咸陽。西漢都長安。謂之西京。卽今西安府也。背。後也。在國之北。面。前也。在國之南。邙。山名。北邙山也。在盡河南府城北。洛。水名。源出盡商州洛南縣嶺山。東流經河南府城南。又東至鞏縣入河。此句承上東京而言。邙山在東京城北。洛水在東京城南也。浮。汎也。據。依也。渭。水名。出臨洮府渭源縣鳥鼠山。東流至西安府華陰縣如河。涇。水名。出今平凉府岍頭山。東南流至西安府高陵縣入渭。此句承上西京而言。西京左汎渭而右依涇也。蓋言兩京之山川形勝也。
```

- 宮殿盤鬱 樓觀飛驚 圖寫禽獸 畫采仙靈
- 丙舍傍啓 甲帳對楹 筵設席鼓 瑟吹笙陞
- 堦納陛弁 轉移星石 右通廣內 左達承明

```
此言王者宮室之壯。爾雅云。宮謂之室。古者以宮爲室之通稱。後世專以稱天子之室焉。殿。堂之高大者。秦時華始作之。盤。屈曲之貌。鬱。茂盛之貌。樓。說文云。重屋也。爾雅云。觀。謂之闕。釋名云。觀者。於上觀望也。皆屋之最高者也。飛。鳥飛也。詩小雅云。如翬斯飛。驚。駭也。言樓觀之高。勢若飛然。而駭人之目也。圖寫。皆畫也。飛曰禽。走曰獸。以五色狀物之形曰畫。采。色也。釋名云。長生不死曰仙。靈。神也。言此宮殿樓管之中。皆以采色。圖畫飛禽走獸。及神仙之形于內也。丙。干名。舍。屋也。天官書云。亥爲天門。已爲地戶。丙舍于己。故凡地戶俱稱丙舍。魏鐘繇帖云。墓田丙也。張施床上也。漢武故事云。上以琉璃珠玉，明月夜光。雜錯珍寶爲甲帳。其次爲乙帳。對。當也。楹。柱也。肆。陳也。設。置也。重曰筵。單曰席。古人籍地而坐。筵席皆坐坐之具也。鼓。動之也。瑟。樂器。狀如琴。有二十五絃。以口噓氣曰吹。笙。亦樂器。以匏爲之。列管于匏之中。又施簧于管端。以出其聲也。陞。登也。階。級也。納。入也。陛。卽階也。堂之高者去地遠。故設階陛。所以升堂者也。弁。冠名。白虎通云。弁之爲言。攀持髪也。有爵弁。韋弁。皮弁登制。轉。動也。疑。似也。詩衞風云。會弁如星。此句承上階陛而言。登階入陛者。其弁動移如星之多。則階陛之廣可知。甚言以形容之也。言舍之以丙爲次者。其門開於側。當柱則施甲帳。又陳設筵席。作樂於其間。其階陛之廣。登納者弁若星然。不可勝數也。東爲左。西爲右。通。卽達也。廣內。承明。皆殿名。三輔黃圖云。建章宮中。西側則廣內殿。又云。未央宮有承明殿。此二句總上文而言宮室之大。其右則直通于廣內。其左則直達于承明也。
```

- 既集墳典 亦聚羣英

```
言此宮殿樓觀之中。墳典藏焉。羣英會焉。既者。已事之辭。集。卽聚也。墳。三墳也。典。五典也。三墳載三皇之事者也。五典載五帝之事者也。春秋左傳云。楚左吏倚相。能讀三墳五典。書莫古于墳典。故舉此以該羣書也。亦。又也。羣。聚也。才德出眾之人謂之英。

○此節謂下六節綱領。

○按古三墳。已不可考。至宋元豐中。張商英得于唐州北陽民家。其書爲山墳氣墳形墳三篇。言多誕妄。蓋僞書也。五典卽書經堯典舜典大禹謨皐陶謨益稷五篇。
```

- 杜稾鐘隸 漆書壁經

```
○此節承上文墳典而言。見書籍之多也。

杜。杜度也。鐘鐘繇也。稾。草稾也。凡左文稾。多用草書。故謂草書謂稾。漢章帝時。杜度善作草書。隸。賤者之稱。秦始皇時。程邈始變古文篆書爲隸。以其便捷于徒隸。故謂之隸。魏鐘繇善作此書。漆。木液可飾器者。古人無墨。以漆書字于竹簡之上。書者。載籍之通稱。壁。牆也。經。六經。易書詩禮樂春秋是也。此所謂書經也。始皇焚書時。孔子八世孫騰藏書經于壁中。至漢時魯共王壞孔子舊宅得之。謂之古文尚書。言書籍之多。有草書者。有隸書者。有漆書者。有若壁中之古文者。蓋篆書不可勝數也。

○按隸書。卽今真書。書苑云。割程邈隸。取二分。割李斯篆取八分。爲八分書。則今之稱隸者。八分書也。古之稱隸者。乃真書也。又唐六典校書郎正字。體有五。四日八分書。石經碑碣所用。五曰隸書。典籍表奏公私文疏所用。則隸之爲真書無疑也。
```

- 府羅將相 路夾槐卿 戶封八縣 家給千兵
- 高冠陪輦 驅轂振纓 世祿侈富 車駕肥輕

```
○自此以下五節。俱承上文羣英而言。此節言羣英。祿位之尊富也。

府。風俗通云。聚也。公卿牧守之所聚也。羅。列也。將。武臣也。相。宰相文臣也。路。道路也。夾。並立也。槐。木名。卿。爵名。周禮六卿。冢宰司徒宗伯司馬司寇司空也。漢九卿。太常光祿勲衞尉太僕廷尉鴻臚宗正思農少府也。周禮建外朝之法。而三槐。三公之位焉。左九棘。孤卿大夫位焉。言槐而不言棘。言卿而不言公。孤大夫。省文也。此言羣英。皆居將相公卿之位也。戶。民家也。封者。以地與之。使食其所入也。八。數名。縣。釋名云。懸也。懸于郡也。家。將相公卿之家也。給。予也。十百爲千。兵。士卒也。冠。首服也。陪。侍也。以人駕車曰輦。蓋天子之車也。驅。馳之也。轂。車輪也。振。動也。纓。冠繫也。驅轂。承上陪輦而言。振纓。承上高冠而言。言父子相繼爲世。祿。俸也。言此將相公卿之子孫。皆得食其祖父之祿。而世世相承也。侈。奢也。富者。饒于財也。車。乘之以行者。駕。駕馬也。說文云。馬在軛中也。肥。說文云。多肉也。輕。疾也。肥。言其所駕之馬。輕。言其車也。言此羣英。在將相公卿之位者。其所封之戶。有八縣之多。而給于其家者。有前卒以備使令。出則驅其車輪。以侍天子之輦而行。而所戴之高冠。以車馳而振動其纓。其冠服之美盛如此。至于子孫。亦得食其先世之祿。奢侈富足。駕肥馬而乘輕車也。

○按自秦罷封建。漢初。復分王子弟。後懲七國之禍。應封爵者。止食其邑之戶。然東漢吳鄧之功。所封不過四縣，晉惟羊祐。得封五縣。茲云八縣。未知何所指也。又重臣之有勳德者。給兵以爲從衞。其數多寡不同。如晉衞瓘陸玩等。皆給千兵。恩禮之盛。無踰此矣。
```

- 策功茂實 勒碑刻銘 磻溪伊尹 佐時阿衡
- 奄宅曲阜 微旦孰營 桓公匡合 濟弱扶傾
- 綺廻漢惠 說感武丁 俊乂密勿 多士寔寧

```
此下四節。亦承上羣英。而雜舉其人以實之。策。謀畫也。說文云。以勞定國曰功。茂。盛也。實者。對名而言。謂實有其功也。勒。卽刻也。碑。說文云。堅石。以紀功德也。銘。紀也。釋名云。紀名其功也。此所謂銘。卽碑銘也。蓋敘述其功。而爲文以刻于碑。于文之末。又爲韻語以贊美之。是之謂銘。如下文諸人是也。磻溪。太公望所釣之處。在今鳳翔府寶雞縣東南。旁有太公石室存焉。伊。姓也。尹。字也。成湯之相。佐。輔也。時。世也。阿衡。商之官名。伊尹爲之。阿。倚也。衡。平也。言天下倚賴以平治也。詩商頌云。實惟阿衡。實左右商王。奄。取也。宅。居也。曲阜。地名。周公子所封。卽魯國也。今兗州府曲阜縣。微。無也。旦。周公名。孰。誰也。營。造也。言取曲阜而居之。非周公旦之功。誰能造此魯國之封也。桓公。齊君。名小白。諡法。辟土服遠曰桓。匡。正也。正天下之亂也。合。會諸侯也。論語云。桓公九合諸侯。一匡天下。濟。救也。弱。兵力少也。扶。持也。傾。危也。諸侯之弱者救之。危者持之也。綺。四皓之以。廻。還也。秦時有四皓。避亂于商山。漢高祖招之。不至。後高祖欲易太子，張良乃聘四皓。與太子游。高祖見之曰。羽翼已成，難以動矣。有是得不易。及高祖崩。太子立。是爲漢惠帝。謚法柔質慈民曰惠。四皓者。綺里季。東園公。夏黃公。甪里先生。舉一以該其三也。言漢惠帝將發。以四皓而得還太子之位也。說。傳說也。感。格也。武丁。商之賢君。夢上帝予以良弼。覺而圖其形。以旁求天下。于傳巖之野得說。貌與夢符。乃舉爲相。商道中興。言傳說之賢。感武丁于夢中也。千人之英曰俊。百人之英曰乂。書臯陶謨曰。俊乂在官。密勿。黽勉之意。詩小雅云。黽勉從事。漢書劉向傳引之云。密勿從事。多。衆也。漢志云。學以居位曰士。寔。與實同。寧。安也。詩大雅云。濟濟多士。文王以寧。言羣英之策功者。亦如太公伊尹。有輔世平治之功。周公有佐周肇封之功。齊桓有濟弱扶傾之功。四皓有定儲之功。傳說有中興之功。此皆千人之俊。百人之乂。黽勉輔治。而君實賴多士以寧也。
```

- 晉楚更霸 趙魏困橫 假途滅虢 踐土會盟

```
此亦承上羣英而言。五霸不獨齊桓。又有晉文與楚莊焉。晉楚。皆國名。晉今山西。楚今湖廣。皆其地。更。代也。霸者。諸侯之長。言晉楚繼齊桓之後。相代而爲諸侯之長也。五霸有齊桓。晉文。秦穆。宋襄。楚莊。言晉楚。而不言秦宋。省文也。趙魏。皆國名。趙都邯鄲。今趙州。魏都大梁。今開封府。困。病甚也。橫。連橫也。戰國時。蘇秦說六國諸侯。合從以拒秦。張儀又說六國諸侯連橫以事秦。言六國諸侯。爲合從連橫所困也。言橫而不言從。省文也。六國有趙魏韓齊楚燕。舉二以該其餘也。假。借也。途。路也。滅。亡也。虢。國名。今陝州。晉獻公欲伐虢。道經于虞。用謀臣荀息計。以垂棘之璧。屈產之馬。遣虞君。假道虞以滅虢。師還。并襲虞滅之。踐土。地名。在今開封府融澤縣。西北。有踐土臺在焉。會者。合諸侯也。盟。誓約也。歃血以結信也。曲禮云。諸侯相見于郤地曰會。涖牲曰盟。僖公二十八年。晉文公會諸侯盟于踐土。此二句。舉晉以該五霸六國。言此皆用詐謀勝人也。

○言春秋之五霸有謀臣。戰國之七雄有策士。而羣英之有才智者如之也。
```

- 何尊約法 韓弊煩刑

```
此言羣英之任名法者。何。蕭何也。尊。奉也。約。要約也。法。卽刑也。漢高祖初入關。定秦。與父老約法三章。曰殺人者死。傷人及盜抵罪。餘悉除秦苛法。後以爲不足禦奸。又令蕭何摭秦法。作律九章。言蕭何之制漢律。奉高祖之約法而爲之也。韓姓。名非。弊。困也。煩。苛也。韓非爲刑名之學。李斯譛之。死于秦獄。言以煩刑而自困也。
```

- 起翦頗牧 用軍最精 宣威沙漠 馳譽丹青

```
此言羣英之建武功者。起。白起也。翦。王翦也。皆秦良將。頗。廉頗也。牧。李牧也。皆趙良將。軍。兵也。萬二千五百人爲軍。最。極也。精。善也。宣。布也。威。兵威也。沙。說文云水散石也。漠。廣大也。北方之地皆沙。不生寸草。一望廣大。故謂之沙漠。馳。馬疾行也。左傳杜注云。馬曰馳。步曰走。譽。聲名也。丹青。皆采色。圖畫紙所用也。言其聲名馳于圖畫之間。如漢宣畫功臣于麒麟閣。漢明畫功臣于云臺之上類。言此四人善用兵。而布威于北方沙漠之地。其名譽之遠馳。至于圖畫其像。而不忘也。

○以上四節。皆言羣英之盛。如殷之有伊傳。周之有旦望。漢之有四皓。而又廣而言之。如五霸之有謀臣。七雄之有策士。任名法者。如蕭何韓非。建武功者。如起翦頗牧。亦不可勝數也。
```

- 九州禹跡 百郡秦幷 嶽宗泰岱 禪主云亭
- 鴈門紫塞 雞田赤城 昆池竭石 鉅野洞庭
- 曠遠緜邈 岩岫杳冥

```
○此節言王者土地之廣。

九州。冀兗青徐揚荊豫梁雍也。禹。夏王也。跡。足跡也。書立政云。以陟禹之迹。自黃帝始分天下爲九州。至虞舜又分爲十二州。及禹平水土復爲九州。而三代因之。言九州爲夏禹所立也。皆其足跡所至也。百郡。京兆。左馮翊。右扶風。弘農。河東。河內。河南。潁川。汝南。沛。梁。魯。魏。鉅鹿。常山。清河。趙。廣平。真定。中山。信都。河間。東。陳留。山陽。濟陰。太山。城陽。淮陽。東平。瑯琊。東海。臨淮。楚。泗水。廣陵。六安。平原。千乘。濟南。齊。北海。東萊。淄川。膠東。高密。南陽。南。江夏。桂陽。武陵。零陵。長沙。廬江。九江。會稽。丹陽。豫章。漢中。廣漢。蜀。犍爲。越雋。益州。牂牁。巴。武都。隴西。金城。天水。武威。張掖。酒泉。燉煌。安定。北地。太原。上黨。上。西河。五原。雲中。定襄。鴈門。朔方。涿。渤海。代。上谷。漁陽。右北平。遼西。遼東。玄菟。樂浪。廣陽。南海。鬱林。蒼梧。交趾。合浦。九真。日南。凡百有三。言百郡者。舉大數也。秦。國名。今陝西皆其地。并者。合爲一也。上古至三代。皆封建諸侯。以分治天下。之秦始皇時。滅六國。并天下爲一。於是罷封建。分天下爲三十六郡。至漢時。又分爲百郡。言漢之百郡。乃秦所并也。嶽。五嶽。東岳太山。西岳華山。南岳衡山。北岳恆山。中岳嵩山。宗。尊也。泰岱。卽太山。在今泰安州北。五岳太山爲尊。書舜典云。至于岱宗。禪。封禪也。於太山上。築土爲壇以祭天。謂之封。又于太山之下小山上。除地爲墠以祭地。謂之禪。主。依也。云亭。皆山名。云云山。在今泰安州東南。亭亭山。在今泰安州南。皆太山之下小山也。言封太山者。其禪則依于云亭兩山也。史記封禪書云。昔無懷氏封太山。禪云云。伏羲氏封太山。禪云云。神農氏封太山。禪云云。炎帝氏封太山。禪云云。黃帝封太山。禪亭亭。顓頊封太山。禪云云。帝嚳封太山。禪云云。堯封太山。禪云云。舜封太山。禪云云。湯封太山。禪云云。鴈門。關名。在今大同府馬邑縣東南。紫塞。卽長城也。秦始皇筑長城。西起臨洮。東至朝鮮。共長萬里。土色皆紫。故稱紫塞。鷄田。驛名。在今冀州。赤城。古蚩尤所居之處。在今宣府。昆池。卽滇池。在今雲南府城南。一名昆明湖。碣石。山名。在今永平府。昌黎縣西北。鉅野。澤名。在今兗州府鉅野縣東南。今已涸。洞庭。湖名。在今岳州府城西南。曠。濶也。緜邈。遠貌。石窟曰岩。山穴曰岫。杳。深也。冥。昏暗也。言王者土地廣大。九州百郡皆其所有。而於其中。又舉土地之顯著者以言其盛。如封禪之有太山云亭。關有雁門。城有紫塞赤城。驛有鷄田。池有昆明。山有碣石。澤有鉅野。湖有洞庭。皆曠闊遙遠。緜邈而無窮極。其山之岩岫。亦深杳昏冥。而不可測也。
```

```
**右第三章**
此章言王天下者。其京都之大。宮闕之壯。典籍之盛。英才之眾。土地之廣。而有如此。
```

- 治本於農 務茲稼穡 俶載南畝 我藝黍稷
- 稅熟貢新 勸賞黜陟

```
○此以下。言君子治家處身之道。此節言治家者。以本富爲重也。

治。治生也。本。根本也。於。語辭。農。治田也。漢志云。闢土植穀曰農。務。事力也。茲。此也。種五穀曰稼。斂五穀曰穡。俶。始也。載。事也。南。方名。司馬法云。六尺爲步。步百爲畝。秦制以二百四十步爲畝。今因之。我。自己也。藝。種植也。黍稷。皆穀名也。穀有五。稻黍稷麥菽也。此二句。皆詩詞。而作者引之也。自上取下曰稅。自下獻上曰貢。熟者。穀之成也。孟子云。五穀熟而民人育。初成曰新。論語云。新穀既升。勸。勉也。蓋勸農也。賞。褒而賜之也。黜。退之也。陟。進之也。言治生者。必以力田爲根本。而專務于稼穡。其始也。有事南畝。而種植黍稷。及其成熟。以之輪納貢稅。農而賞勞之。因以計其歲功。而退其惰者。進其勤者。使之各勉于農事也。俶載二句。主稼而言。稅熟而句。主穡而言。
```

- 孟軻敦素 史魚秉直 庶幾中庸 勞謙謹敕
- 聆音察理 鑑貌辨色 貽厥嘉猷 勉其祇植

```
○此節言處身者。以小心爲要也。

孟姓。軻名。敦。尚特。素。質朴也。史。官名。魚。衛大夫名鰌。字子魚。秉。執也。直者。無邪取也。論語云。直哉史魚。庶幾。近辭。不偏爲之中。不易爲之庸。勞。勤也。謙。恭遜也。易謙卦云。勞。謙。君子有終吉。謹。慎也。勅。戒也。聆。聽也。音者。人之聲。謂言也。察。審之也。理。道也。鑑。觀也。貌。容貌也。辨。別也。色。顏色也。貽。遺也。嘉。善也。猷。謀也。祗。敬也。植。立也。言處身者，當如孟軻之崇尚質朴。史魚之執持正直。庶幾近乎中庸之道。而勤勞謙遜謹慎戒勅。聽人之言。則審其是非之理。觀人之容。則辨其喜怒之色。卽論語察言觀色之意。皆以致其慎也。如是則可以無過。而所遺者皆善謀。勉于敬畏小心。以立處身之道。可也。此與上節爲一章之主。以下十七節。或言處身。或言治家。皆推而廣此二節之意。

○按中庸。爲堯舜禹湯文武周公孔子相傳之大道。而此以勞謙謹勅言之。乃漢世胡廣之中庸。而非中庸之正義也。且孟軻距陽墨。明聖道。孔子之後一人而已。而此止目之爲敦素。又與史魚同類並稱。擬人不於其倫。蓋失之矣。
```

- 省躬譏誡 寵增抗極 殆辱近恥 林臯幸卽
- 兩疏見機 解組誰逼

```
○此節言見機之哲。亦處身之道也。

省。卽察也。躬。身也。譏。訕誚也。誡。儆戒也。寵。尊榮業。增。益也。抗者。並于上也。極。至也。殆。卽近也。辱。卽恥也。皆羞媿之意。爾雅云。野外爲之林臯。漢書賈山傳註云。水邊地也。幸。僥倖也。卽。就也。疏。姓也。兩疏。疏廣疏受也。漢太子太傅疏廣。太子少傅疏受。以年老辭爲而歸。人皆高之。目有所覩曰見。機。幾古通用。微也。易。繫辭云。幾者動之微。君子見機而作。不俟終日。解。脫之也。組。綬類。印紱也。誰。何也。逼。迫之也。言人當以訕誚儆戒之事。以其省察其身。而可誚可戒者。莫甚于尊榮之過。以上抗于至極。蓋位高者身危。必至貶斥削逐。而恥辱之事將及矣。及此時而退就林臯。則可以幸免于禍。如漢之兩疏。見幾而作。解脫組綬。辭位而去。何人迫之而使然哉。良由其自甘怡退故耳。則君子當鑒于此足之分。以遠恥辱也。此亦無道則隱之意。
```

- 索居閒處 沉默寂寥 求古尋論 散慮逍遙
- 欣奏累遣 慼些歡招

```
索。蕭索。獨處也。居。卽處也。里脊檀弓云。離羣而索居。閒。有餘暇也。沉。晦也。默。靜也。寂寥。空虛之貌。皆所以形容汽車閒索也。求。覓也。古。往世也。尋。卽求也。論。辨議也。散。解也。慮。思也。逍遙。游息也。詩小雅云。於焉逍遙。欣。喜也。奏。進也。累。罣繫也。遣。驅之使去也。慼。憂也。謝。絕之也。歡。亦喜也。招。召之使來也。承上節而言。甘恬退而卽林臯者。處于蕭索閒散之地。沉靜晦默。虛空無人。蓋遠于朝市之喧雜也。乃以其暇日。考求往世典籍。搜尋辨論。以解散其思慮。而逍遙自適。其心則日進于欣喜。而凡客歡者。皆召之而使來。至於可憂之事。一無罣繫于中。皆驅之使去而謝絕之。蓋辭位。則無憂國憂民之衷。而但有林臯可悅之趣也。

○此一節。又爲下二節之綱領。
```

- 渠荷的歷 園莽抽條 枇杷晚翠 梧桐早凋
- 陳根委翳 落葉飄颻 游鵾獨運 凌摩絳霄

```
○此承上索居閒處而言。乃林臯之景物也。

渠。溝也。荷。芙蕖也。爾雅云。其莖茄。其葉荷。其本蔤。其華菡萏。其實蓮。其根藕。其中的。的中意。的歷。光彩爛灼之貌。吳蘇彥芙蕖賦云。映的歷于朱霞。說文云。樹果曰園。莽。茂草也。抽。拔也。條。枝葉。枇杷。果名。其葉四時不凋。晚。歲暮也。翠。鳥名。其羽青。故以青色爲翠。梧桐。木名。凋。葉落也。梧桐應球之候。立秋節至。一葉先墜。故云早凋。陳。故也。根。草木之本也。委。棄也。翳。自斃者也。詩大雅云。其菑其翳。落衰謝也。飄颻。風動物也。爾雅云。回風爲飄。鵾。鳥名。運。轉動也。凌。出其上也。摩。迫也。絳。赤色。霄。爾雅云。近天氣也。言林臯之中。渠有的歷之荷。園有抽條之莽。枇杷則歲暮而猶茂。梧桐則當秋而先零。根之陳腐者。委棄而自斃。葉之衰謝者。隨風而飄颻。至于鵾鳥之游。獨運轉于天際。凌虛摩空而在絳霄之上。其草木禽鳥之美如此。見索居閒處之樂也。
```

- 耽讀翫市 寓目囊箱

```
○此承上求古尋論而言。

耽。溺也。讀。習其文也。翫者。熟觀之也。市。說文云。買賣之所求也。漢王充家貧無書。嘗游洛陽書肆。閱覽所賣書。一見輒能記憶。寓。寄託也。囊。說文云。橐也。有底曰囊。無底曰橐。箱竹器。皆所以貯書者也。言求古尋論者。其指之所好。如王充之躭于讀書。至適市以翫其文。而目所寄託。爲囊箱中所貯之書籍也。
```

- 易輶攸畏 屬耳垣牆

```
○此言言語之謹。亦處身之道也。

易。忽之也。輶。輕也。詩大雅云。德輶如毛。攸。所也。畏。懼也。屬。進也。垣。卽牆也。詩小雅云。君子無易由言。耳屬于垣。言勿以言語爲輕忽。此正所當畏者。雖隔垣牆。而聽之者連屬于其所矣。出我之口卽入人之耳。可不畏哉。
```

- 具膳餐飯 適口充腸 飽飫烹宰 饑厭糟糠
- 親戚故舊 老少異糧

```
○此下十節。節言治家之道。蓋推其類而廣言之。此言飲食之節也。

具。辦也。膳。食也。餐。吞也。熟穀而薦之爲飯。適。便也。充。滿也。飽。食多也。飫。卽厭也。烹。煮也。以物調合其食味也。宰。屠殺也。飢。餓也。厭足也。糟者酒之滓。糠者米之皮。漢書食貨志云。貧者食糟糠。親戚。姻眷也。故舊。昔所知識之人也。老。年長者。少。年幼者。異。分別指也。糧。食也。言辦膳以爲食者。慾適于口。以滿其腹而已。故飽則雖有肥甘。亦厭飫而不能食。饑則雖糟糠之粗。亦自以爲足。然則親戚故舊之老者少者。當分別其食。蓋老者。非肉不飽。少者粗糲可充。不可以無節也。
```

- 妾御績紡 侍巾帷房 紈扇圓潔 銀燭煒煌
- 晝眠昔寐 藍筍象牀

```
○此言寢處之安。

妾。次於妻者。禮記內則篇云。聘則爲妻。奔則爲妾。六書正譌云。从立从女。侍側之義。御。卽侍也。績。緝麻也。紡。說文云網絲也。巾者。蒙首之衣。釋名云。二十成人。士冠庶人巾。春秋左傳。嬴氏對晉太子曰。寡君使婢子侍巾櫛。帷。釋名云圍也。以自障圍也。說文云。在旁曰帷。在上曰幕。房。室也。齊地之絹曰紈。扇者。招風之物。方言曰。自而東謂之箑。自而西謂之扇。紈扇。以紈爲扇也。圓。言其形。潔。淨也。班婕妤詩云。新裂齊紈素。鮮潔如霜雪。裁成合歡扇。團團似明月。爾雅云。白金謂之銀。燭。蠟炬也。穆天子傳云。天子之寶。璿珠燭銀。郭璞云。銀有精光如燭也。煒煌。火光炫耀之貌。晝。日中也。眠。臥也。夕。暮也。寐。昧也。目閉而神藏也。莊子云。其寐也䰟交。藍。染青之草。筍。竹萌發也。書顧命云。敷重筍席。蓋以蒻竹爲席也。象。獸名。其牙可以飾器。牀。說文云。身之安也。釋名云。人所坐臥曰牀。言妾御之職。以績麻紡絲爲事。而紈侍巾櫛于帷幕房室之內。因言帷房之中。以紈爲扇。而團圓潔白。有燭如銀。而光輝煒煌。其晝之所臥。夕之所寢。有藍色之筍席與象牙所飾之牀。其美如此。
```

- 弦歌酒讌 接杯舉觴 矯手頓足 悅豫且康

```
○此言宴會之樂。

弦。絲樂也。琴瑟之屬。歌。唱也。論語云。聞弦歌之聲。戰國策云。帝女儀狄作酒。讌。置酒以會客也。接。受也。杯觴。皆酒器。舉。動也。矯。高舉之貌。以足着地曰頓。悅豫。皆喜也。且。語辭。康。安樂也。言作樂置酒。以宴賓客。而捧杯觴者。則高舉其手。聞弦歌者。則以足頓地。而爲之節。其心喜歡而安康也。
```

- 嫡後嗣續 急死烝嘗 稽顙再拜 悚懼恐惶

```
○此言祭祀之禮。

嫡。妻所生之子也。後。承祖父之宗者也。嗣。繼也。續。接也。詩小雅云。似續妣祖。以飲食享其先人云祭祀。烝嘗。皆祭祀之名。禮記王制云。春曰礿。夏曰禘。秋曰嘗。冬曰烝。言烝嘗而不言礿禘。省文以就韻也。顙額也。稽顙。以額至地也。再。重也。拜。以手伏地也。禮記檀弓云。稽顙而後拜。頎乎其至也。悚懼恐惶。皆畏怖之意。甚言其敬之至也。言嫡子而爲後者。以繼續其祖父。而修四時祭祀之禮。其祭比敬。以首叩地。重之以拜。所以㴱致其怖畏也。
```

- 牋牒簡要 顧答審詳

```
○此言應酬之方。

牋。說文云。表識書。書版曰牒。說文云。札月兒。簡略也。要。約也。顧。囘視也。答。對也。審。熟察也。詳。備也。言與人酬接者。以筆札對人。則撮其要略。使覽者不煩。以言語對人。則熟察其理而備言之。使聽者周知也。雖詳略不同。而各有其方如此。
```

- 骸垢想浴 執熱願凉

```
○此言人情之宜。

骸。身體也。莊子云。百骸九竅六藏。賅而存焉。垢。汙穢也。想。思也。浴。澡身也。執。持也。熱。釋名云。如火所燒爇也。願。慾也。凉。寒氣也。詩大雅云。誰能執熱。逝不以濯。言身之污穢者。則思澡洗衣潔之。執持熱物者。則慾寒氣以解之。皆人情之所同然者也。
```

- 驢騾犢特 駭躍超驤

```
* ○此言畜產之蕃。

曲禮云。問庶人之富。數畜以對。卽此意也。驢。說文云。似馬長耳。騾。說文云。驢父馬母。犢。說文云。牛子也。特。豕子也。爾雅云。豕生三豵三師一特。駭。驚也。躍。跳也。超。躍而過也。驤。騰躍也。言此四畜。驚駭跳躍。其材可用。居家者所不可無也。
```

- 誅斬賊盜 浦獲叛望

```
○此言禦患之術。

誅。戮也。斬。殺也。春秋左傳云。殺人不忌曰賊。又云。竊賄爲盜。捕。擒也。獲。得也。叛。背也。亡。逃也。言禦患者。於攻劫竊盜。則必誅戮斬殺之。有背叛而逃亡者。則必追擒而得之。然後可無患也。
```

- 布射僚丸 嵇琴阮嘯 恬筆倫紙 鈞巧任釣
- 釋紛利俗 竝皆佳妙

```
○此言器用之利。伎藝之精。處家者皆不可不備也。

布。呂布也。射。發矢也。劉備與袁術相攻。呂布曰。布不喜合鬭】。但喜解鬭耳。令樹戟于營門。言諸君觀布射戟小支。一發中者。諸君當解去。卽舉弓射戟。正中小支。僚。熊宜僚也。丸。彈也。宜僚擅弄丸。入者常在空中。一者在手。嵇姓。名康。本姓奚。以避怨。移家于譙國銍縣嵇山之側因以爲姓。琴。樂器。嵇康善彈琴。嘗遊洛西。遇異人授以廣陵散。聲調絕倫。阮姓。名籍。嘯。蹙口出聲也。阮籍善嘯。陳留有阮公嘯臺。恬。蒙恬也。筆。釋名云、述也。述事而書之也。博物志云。蒙恬造筆。倫。蔡倫也。紙。釋名云。砥也。平滑如砥石也。漢和帝時。常侍蔡倫作紙。鈞。馬鈞也。扶風馬鈞性巧。造指南車。又作木人。能跳舞。與人無異。任。姓。以餌取魚曰鈞。任公爲大釣。以十五犗爲餌。投于東海。得大魚而腊之。自淛河而東。莫不厭若魚者。釋。解也。紛。煩亂也。利。便也。俗。世俗也。並。并也。皆。俱也。佳。善也。妙。好也。言此數者。皆可以解煩理亂。而便於世用。佳善而好妙也。
```

- 毛施淑姿 工顰妍笑

```
○此言美色之宜遠。亦處身之道也。

毛。毛嬙也。施。西施也。皆古之美人。慎子云。毛嬙西施。天下之至姣也。淑。美也。姿。容也。工。善也。顰。蹙睂也。莊子云。西施病心而顰。人見之而美之。妍。好也。笑。喜而解顏也。詩衛風云。巧笑倩兮。言婦容之美。如古毛嬙西施。而又善自修飾。工于顰而巧于笑。足以迷惑人也。
```

- 年矢每催 曦暉朗耀 璇璣懸斡 晦魄環照
- 指薪修祜 永綏吉劭

```
○此言爲善之宜勤。亦處身之道也。

年。歲也。矢。漏矢也。漢書律歷志云。孔壺爲漏。婦箭爲刻。每。頻也。催。促也。曦暉。皆日之光。朗。明也。曜。卽照也。璇。美珠也。璣。機也。書舜典云。在璿璣玉衡。懸。繫。於空處也。斡。轉也。蓋以美珠綴于璣上。以象列宿次舍。而懸空轉動。以應天之運行。猶後世之渾天儀也。晦。月盡也。魄。月體之黑著。環。還也。言月之晦。則無光而但有體魄。至于來月。有復生明。循環相照也。然于年矢。則言日暉。于璇璣。則言月魄。亦互文以見義也。指。示也。薪。柴也。莊子云。指窮于爲薪。火傳也。不知其盡也。修。治也。自治其身也。祜。福也。永。長也。綏。安也。吉。祥也。劭。勸勉也。言人當力于爲善。惟日不足。年歲之去。有漏矢以頻催。璿璣以運動者。晝夜相迫。晝則日光朗照。夜則月魄循環。日月逝而老將至。不可以不修也。因舉莊子指薪之喻。言薪雖盡而火則傳。惟勤修以獲福。則其身長安。不與年而俱盡。其以吉祥之事。自爲勸勉可也。
```

- 矩步引領 俯仰廊廟 束帶矜莊 徘徊瞻眺

```
○此言威儀之宜慎。亦處身之道也。

矩。爲方之器。步。足蹈也。禮記玉藻篇云。折旋中矩。引延也。領。頸也。孟子云。引領而望。垂首爲俯。舉首爲仰。廊。廡也。廟者。棲神之處。束。繫也。帶說文云。紳也。矜者持守之嚴。莊者容貌之端。徘徊。彷徨不進之貌。瞻。仰視也。眺。望也。言慎其威儀者。其行步必合于矩。而舉首延頸。一俯一仰之間。如在廊廟之中。有束帶端嚴之象。而徘徊瞻眺。無不中禮也。蓋入廟思敬。而束帶乃盛服。舉此以見動容之恭。猶論語如承大祭。如見大賓之意。俯。承上矩步而言。仰。承上引領而言。徘徊。亦承上矩步。瞻眺。亦承上引領也。
```

- 孤陋寡聞 愚蒙等誚

```
○此節總承上文言結言之。以致其儆戒之意。

孤。獨也。陋。鄙也。寡。說文云。少也。聞。知識也。愚者。無知之人。蒙。昧也。等。類也。誚。譏也。言處身治家。其道多端。所當博考而詳識之。若孤獨鄙陋。少所問識。則與愚昧無知之人。同類而共譏矣。可不戒哉。
```

```
**右第四章**

此章言君子窮而在下。惟盡其處身治家之道。蓋與上章相待而言之。處身者。以小心爲要。因推其類。而見幾之哲。美色之遠。爲善之勤。以及言語之謹。威儀之慎。無之可忽。治家者以本富爲重。因推其類。以及飲食之節。寢處之安。宴會之樂。祭祀之禮。應酬之方。人情之宜。禦患之術。畜產之蕃。器用之利。伎藝之精。亦無之可忽。末則總言以深戒之。
```

- 謂語助者 焉哉乎也

```
謂。稱也。語。言也。助。輔益之也。凡語意已全。而辭未足。則以通用之字益之。謂之語助。哉乎。疑辭。焉也。決辭。言焉哉乎也四字。乃助語之辭也。此與通篇文不相蒙。蓋作者爲文既然終。而猶數字。乃別爲一章。附于篇末。以歸其餘也。然此數字。乃通用之辭。使他人爲之。或用之以成舉。或用之以就韻。早已見于前矣。安能俟篇終哉。作此文者。其才過人遠矣。

○按此篇。惟首二句疊韻。蓋凡文之發端多有然者。其餘則皆以兩句爲韻。至此二句又用疊韻。故知其別爲一章。而不蒙上文也。
```

```
**右第五章**

○按此篇凡四章。而以此章爲主。首言天地人之三才。以發其端。見與天地並重。不可以不修身也。能修其身。而吾道得行。達而在上。以之王天下而有餘。若不得志則窮而在下。以之謹身寡過自齊其家。亦無不足。蓋五常之德。君子所性。大行不加。窮居不損者也。自始以至終篇。文雖不屬。而意實相承。讀者豈可以其童蒙所席。而不深察之哉。
```
