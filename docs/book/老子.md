---
name: "老子"
title: "《老子》"
author: "老子（李耳）"
date: "春秋"
created: ""
updated: ""
draft: false
read: 1
sources: ""
tags: ["书籍/经学/中国"]
---

# 《老子》（《道德经》）

【魏晋】王弼《老子道德经注》

### 三十三章

知人者智，自知者明。

    〈知人者，智而已矣，未若自知者超智之上也。〉

胜人者有力，自胜者强。

    〈胜人者，有力而已矣，未若自胜者无物以损其力，用其智于人，未若用其智于己也。用其力于人，未若用其力于己也。明用于己，则物无避焉，力用于己，则物无改焉。〉

知足者富。

    〈知足自不失，故富也。〉

强行者有志。

    〈勤能行之，其志必获，故曰强行者有志矣。〉

不失其所者久。

    〈以明自察，量力而行，不失其所，必获久长矣。〉

死而不亡者寿。

    〈虽死而以为生之道不亡，乃得全其寿，身没而道犹存，况身存而道不卒乎。
